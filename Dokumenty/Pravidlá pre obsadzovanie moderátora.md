# Pravidlá pre obsadzovanie moderátora

Tento dokument popisuje pravidlá, na základe ktorých sa bude obsadzovať moderátor stretnutia.

## Nutné podmienky pre rolu
Rola moderátora je náročná, hlavne, ak ju člen robí po prvý krát. Aj z tohto dôvodu bol vypracovaný zoznam podmienok, ktoré musí člen splniť, aby sa sme o ňom mohli v súvislosti s obsadením tejto roly vôbec uvažovať.

- Člen si aspoň dvakrát zobral niektorú z kvantitatívnych úloh
- Člen má za sebou aspoň dva prejavy
- Člen má za sebou aspoň jedno hodnotenie - buď pripraveného prejavu alebo improvizácií
- Člen aspoň raz moderoval improvizácie

Každý člen, ktorý spĺňa body uvedené vyššie, už vie, aký zmysel majú jednotlivé roly a dobre pozná priebeh stretnutia. To sú [hlavné predpoklady](https://www.toastmasters.org/membership/club-meeting-roles/toastmaster) uvedené na stránke Toastmasters International.

## Konzultácia s mentorom člena
Splnenie nutných podmienok neznamená, že člena hneď obsadíme ako moderátora niektorého zo stretnutí. Člena a jeho pokrok vie najlepšie zhodnotiť jeho mentor. Ten bude oslovený viceprezidentom pre vzdelávanie a pokiaľ odporučí, že člen je pripravený na túto rolu, VPE ho zaradí do plánu. Pokiaľ člen mentora nemá, bude toto posúdenie na VPE, ktorý osloví priamo samotného člena.

## Rotácia
Viceprezident pre vzdelávanie obsadzuje rolu moderátora na niekoľko týždňov dopredu, pričom moderátorov informuje e-mailom. Pokiaľ nejde o špeciálne stretnutie (napr. voľby vedenia), VPE obsadzuje moderátorov s hlavným dôrazom na termín ich posledného moderovania, začína sa vždy od tých najstarších. Easy-Speak zobrazuje počet dní od posledného moderovania, čo sa využíva pri plánovaní.

## Potvrdzovanie roly
VPE potom, ako súhrnne informuje moderátorov o termínoch, sa snaží ešte s každým jednotlivo potvrdiť, či moderátor rolu v danom čase akceptuje. Do chvíle, kým moderátor nie je v easy-Speaku potvrdený zelenou značkou, je plná zodpovednosť za stretnutie v rukách VPE. Rovnako VPE preberá zodpovednosť za stretnutie, keď moderátor musí z nejakého dôvodu rolu zrušiť a nemôže sa stretnutia zúčastniť. V takom prípade je za hľadanie náhrady zodpovedný VPE. Ak nikoho nenájde, VPE sa zhostí moderovania sám. VPE takisto ešte overuje prijatie roly členom týždeň pred stretnutím. Keďže sa plánujú dopredu, okolnosti sa mohli medzitým nečakane zmeniť.

## Výmena termínov
Aj keď VPE plánuje moderátorov podľa času ich posledného moderovania, nie vždy termín moderovania členovi vyhovuje. V takom prípade je člen povinný nájsť za seba náhradu, ideálne tak, že osloví iného moderátora v zozname a vymení si s ním termín. Ak o to člen požiada, asistuje mu s tým VPE. Stále platí, že kým rola nie je potvrdená moderátorom, zodpovednosť za stretnutie má VPE, ktorý musí tieto záležitosti riešiť.

## Rola VPE po obsadení moderátora
Pokiaľ má VPE na stretnutí obsadeného a potvrdeného moderátora, jeho hlavná povinnosť je splnená. Plánovanie stretnutia je v plnej kompetencii moderátora, ktorý má v easy-Speaku pridelené práva manažéra stretnutia a na toto jedno stretnutie má rovnaké oprávnenia ako VPE. Samotný VPE stále sleduje, ako sa moderátorovi darí obsadzovať roly a v prípade, že je to potrebné, môže kontaktovať moderátora a pomôcť mu s úlohou. Rovnako má právo moderátor kedykoľvek kontaktovať svojho VPE a požiadať ho o pomoc. Pokiaľ VPE vidí, že stretnutie je v ohrození, musí to konzultovať bezodkladne s moderátorom a v najkrajnejšom prípade ho preobsadiť a prevziať organizáciu stretnutia. Napriek tomu odporúčame robiť takéto opatrenie len veľmi výnimočne. Toastmasters je klub s podpornou atmosférou, aj keď moderátor rolu nie úplne zvládne, klubu to neublíži a on sa stále naučí cennú lekciu. Preto je častokrát lepšie nezasahovať moderátorovi do práce, ak o to sám nepožiada.

Posledné slovo ohľadom stretnutia má vždy VPE alebo prezident. Pokiaľ sú v deň stretnutia okolnosti na jeho konanie vážne ohrozené, napr. že nemáme žiadny pripravený prejav, nie je rezervovaná miestnosť, alebo účasť potvrdilo menej ako 5 členov, môže ho zrušiť ako tú najkrajnejšiu možnosť. Kým tak však spraví, mal by si prečítať blog od Lukáša Liebicha o tom, [kedy zrušiť Toastmasters stretnutie](https://lukasliebich.com/2019/12/03/when-to-cancel-a-toastmasters-meeting/) a pokúsiť sa využiť svoje líderské schopnosti na to, aby stretnutie zachránil.